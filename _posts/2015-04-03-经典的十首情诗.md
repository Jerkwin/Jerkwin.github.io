---
 layout: post
 title: 经典的十首情诗
 categories:
 - 文
 tags:
 - 诗
---

## 2015-04-03 09:25:58

### 一、《君生我未生，我生君已老》

君生我未生，我生君已老。君恨我生迟，我恨君生早。  
君生我未生，我生君已老。恨不生同时，日日与君好。  
我生君未生，君生我已老。我离君天涯，君隔我海角。  
我生君未生，君生我已老。化蝶去寻花，夜夜栖芳草。

### 二、《卜算子》 李之仪

我住长江头，君住长江尾。日日思君不见君，共饮长江水。  
此水几时休，此恨何时已。只愿君心似我心，定不负相思意。

### 三、《诗经·邶风·击鼓》

击鼓其镗，踊跃用兵。土国城漕，我独南行。  
从孙子仲，平陈与宋。不我以归，忧心有忡。  
爰居爰处？爰丧其马？于以求之？于林之下。  
死生契阔，与子成说。执子之手，与子偕老。  
于嗟阔兮，不我活兮。于嗟洵兮，不我信兮。

### 四、《上邪》

上邪！我欲与君相知，长命无绝衰。  
山无陵，江水为竭，冬雷震震，夏雨雪，天地合，乃敢与君绝！

### 五、《行行重行行》

行行重行行，与君生别离。相去万余里，各在天一涯。  
道路阻且长，会面安可知。胡马依北风，越鸟巢南枝。  
相去日已远，衣带日已缓。浮云蔽白日，游子不顾返。  
思君令人老，岁月忽已晚。弃捐勿复道，努力加餐饭。

### 六、《鹊桥仙》 秦观

纤云弄巧，飞星传恨，银汉迢迢暗度。金风玉露一相逢，便胜却、人间无数。  
柔情似水，佳期如梦，忍顾鹊桥归路！两情若是久长时，又岂在、朝朝暮暮！

### 七、《雁邱词》 元好问

问世间情是何物，直教生死相许。  
天南地北双飞客，老翅几回寒暑。  
欢乐趣，离别苦，就中更有痴儿女。  
君应有语，渺万里层云，千山暮雪，只影向谁去。

横汾路，寂寞当年箫鼓，荒烟依旧平楚。  
招魂楚些何嗟及，山鬼暗啼风雨。  
天也妒，未信与，莺儿燕子俱黄土。  
千秋万古，为留待骚人，狂歌痛饮，来访雁邱处。

### 八、《江城子》 苏轼

十年生死两茫茫，不思量，自难忘。  
千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡，小轩窗，正梳妆。  
相顾无言，惟有泪千行。料得年年肠断处，明月夜，短松冈。

### 九、《离思》 元稹

曾经沧海难为水，除却巫山不是云。  
取次花丛懒回顾，半缘修道半缘君。


### 十、《蝶恋花》 柳永

伫倚危楼风细细，望极春愁，黯黯生天际。草色烟光残照里，无言谁会凭栏意。  
拟把疏狂图一醉，对酒当歌，强乐还无味。衣带渐宽终不悔，为伊消得人憔悴。

